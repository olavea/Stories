---
title: Hei LO, mammaen min kan mer om IT enn dere
date: 2016-12-05
---

PS. Denne ranten ble skrevet i starten av desember 2016.

--

LO er ute med en ny vervekampanje.

Etter å ha fått trykket denne på meg i tide og utide siden før helgen har irritasjonen bygget seg såpass opp at jeg nå begår en bloggpost.

Det er så kjipt å måtte være kjerringa som ikke forstår humoren, men vet du hva. Jeg driter i om du synes jeg er kjip. For vi, både Norge og store dele av den vestlige verden, har et seriøst problem. Siden slutten av 80-tallet har kvinner nesten forsvunnet fra it-bransjen og da hjelper det ikke at LO spiller på de klassiske stereotypene. Alene er denne annonsen kanskje morsom, men sammen med alle de andre små dryppene om at IT ikke er for jenter renner det over.

![Eksempel på reklame 1](lo-it-1.png)
![Eksempel på reklame 2](lo-it-2.png)
![Eksempel på reklame 3](lo-it-3.png)
![Eksempel på reklame 4](lo-it-4.png)

Jeg har med årene innsett at det kanskje ikke bare bare var min egen frie vilje og interesser som gjorde at jeg endte opp på Datateknikk-studiet med en 4-6 andre jenter  og ca 120 gutter i 2003. Mammaen min har nemlig jobbet i IT bransjen siden slutten av 80-tallet og dermed fikk jeg liksom ikke med meg at dette ikke var noe for meg.

Og en ting er sikkert LO, <a href="https://www.linkedin.com/in/viraae">mammaen min</a> kan mye mer om it enn hen som har laget og hen som har godkjent denne reklamen. Jeg ønsker jo her å skrive "hipster-fyren fra et spenstig reklamebyrå" og "han eldre fyren som selvfølgelig er leder", for jeg liker også å kose meg med stereotyper, men ikke i noe jeg regner med er en landsdekkende reklamekampanje fra Norges største arbeidstakerorganisasjon.

Skal det først spilles på stereotyper er det så sinnsykt mye morsommere å bryte dem. Ta gjerne en titt på tv-serien "Jane, the virgin" for inspirasjon. Jeg ble selv tatt på sengen da det viste seg at entreprenøren var en kvinne. Det var et spark i baken, og jeg håper det hjelper meg bryte slik forventinger i fremtiden.

Er du interesser i lære med om kvinner + it anbefaler jeg boken <a href="https://www.amazon.com/Unlocking-Clubhouse-Women-Computing-Press/dp/0262632691">Unlocking the clubhouse</a>, store deler av bloggen til <a href="http://www.laurenbacon.com/what-men-and-everyone-really-can-do-to-support-gender-equity-in-tech/">Lauren Bacon</a> og artikkelen <a href="http://www.resume.se/nyheter/artiklar/2016/11/24/sa-gick-det-till-nar-kvinnorna-slutade-programmera/">Reklamen fick kvinnor att överge it-branschen</a>.
